{
  "id": "28236559",
  "version": "1",
  "title": "Over 70 dræbt i sammenstød",
  "description": "Dette er sket i Afrika",
  "link": "http://www.b.dk/globalt/over-70-draebt-i-sammenstoed",
  "published": "2014-02-04T06:55:09",
  "updated": "2014-02-04T06:55:09",
  "category": "Globalt",
  "content_type": "news_article",
  "author": "Daniel",
  "email": "dako@berlingskemedia.dk",
  "content": "CAR: Mindst 70 blev dræbt og snesevis af huse blev brændt ned, da muslimske og kristne grupper mandag stødte sammen i byen Boda i Den Centralafrikanske Republik, oplyser politiet ifølge AFP.\n\nSammenstødet sætter fokus på den udfordring, som franske og afrikanske fredsbevarende styrker står over for i opgaven med at genetablere ro og orden i et land, der har været hærget af vold og uro, siden muslimske oprørere tog magten i marts sidste år.\n\nOprørslederen fra Seleka-alliancen, der er et sammensurium af oprørere fra Den Centralafrikanske Republik og flere nabolande som Chad og Sudan, trådte i sidste måned tilbage efter internationale beskyldninger om angreb på kristne, hvor hundreder er blevet dræbt og omkring en million - svarende til en fjerdedel af landets befolkning - er blevet fordrevet fra deres hjem.\n\nMen gruppens afgivelse af magten og indsættelsen af internationale styrker har dog ikke været nok til at stoppe volden.\n\nDer er på nuværende tidspunkt 1.600 franske soldater og en international afrikansk styrke på 5.000 soldater i landet.\n\nBNB/AFP\n\n",
  "presentationtags": ["breaking", "topnews"],
  "related": []
}